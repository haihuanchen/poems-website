<html>
<body>

<h1>中庸 第二十六章</h1>
<h3>BY Confucius</h3>

故至诚无息。<br/>
不息则久，久则征。<br/>
征则悠远。悠远，则博厚。博厚，则高明。<br/>
博厚，所以载物也。高明，所以覆物也。悠久，所以成物也。<br/>
博厚，配地。高明，配天。悠久，无疆。<br/>
如此者，不见而章，不动而变，无为而成。<br/>
天地之道，可一言而尽也。其为物不贰，则其生物不测。<br/>
天地之道，博也、厚也、高也、明也、悠也、久也。<br/>
今夫天斯昭昭之多，及其无穷也，日月星辰系焉，万物覆焉。<br/>
今夫地一撮土之多，及其广厚载华岳而不重，振河海而不洩，万物载焉。<br/>
今夫山一卷石之多，及其广大，草木生之，禽兽居之，宝藏兴焉。<br/>
今夫水，一勺之多，及其不测，鼋、鼍、蛟、龙、鱼、鳖生焉，货财殖焉。<br/>
诗云，“维天之命，於穆不已。”<br/>
盖曰，天之所以为天也。<br/>
“於乎不显，文王之德之纯。”<br/>
盖曰，文王之所以为文也。纯亦不已。<br/>

<img src="https://www.brainyquote.com/photos_tr/en/c/confucius/141097/confucius3-2x.jpg" />
  
</body>
</html>
