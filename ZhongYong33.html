<html>
<body>

<h1>中庸 第三十三章</h1>
<h3>BY Confucius</h3>

诗曰：“衣锦尚絅”，恶其文之著也。<br/>
  故君子之道，暗然而日章；<br/>
  小人之道，的然而日亡。<br/>
  君子之道，淡而不厌、简而文、温而理。<br/>
  知远之近，知风之自，知微之显。可与入德矣。<br/>
诗云：“潜虽伏矣，亦孔之昭。”<br/>
  故君子内省不疚，无恶于志。<br/>
  君子之所不可及者，其唯人之所不见乎。<br/>
诗云：“相在尔室，尚不愧于屋漏。”<br/>
  故君子不动而敬，不言而信。<br/>
诗曰：“奏假无言，时靡有争。”<br/>
  是故君子不赏而民劝，不怒而民威于鈇钺。<br/>
诗曰：“不显惟德，百辟其刑之。”<br/>
  是故君子笃恭而天下平。<br/>
诗云：“予怀明德，不大声以色。”子曰：“声色之于以化民，末也。”<br/>
诗曰：“德輶如毛。”毛犹有伦。“上天之载，无声无臭。”至矣。<br/>

<img src="https://www.brainyquote.com/photos_tr/en/c/confucius/141097/confucius3-2x.jpg" />
  
</body>
</html>
